#1) Που σύχναζε τα βράδια ο έφηβος Ανδρόνικος Γ΄; Το λάθος με τον εραστή της εταίρας.
Σύχναζε τις νύχτες με τις παρέες του σε κάποια γυναίκα, η οποία καταγόταν από οικογένεια όχι άσημη, ήταν όμως ανήθικη στη συμπεριφορά.Αυτή είχε εραστή και κάποιον Άδωνι, έναν πανέμορφο νεαρό. Επειδή η ζήλια κατέκαιε την ψυχή του βασιλόπαιδα, είχε βάλει τοξότες και ξιφοφόρους να παραφυλάνε την πόρτα της εταίρας. Μια βραδιά,λοιπόν, γύρω στα μεσάνυχτα ,αναζητούσε το βασιλέα ο αδερφός του και δεσπότης, και έτυχε να περάσει από το σπίτι της εταίρας .Βλέποντας τον οι σκοποί του βασιλέα να έρχεται βιαστικά, δεν τον αναγνώρισαν μέσα στο σκοτάδι, αλλά νόμισαν ότι είναι ο αγαπημένος της εταίρας ‘ έτσι, έριξαν εναντίον του πολλά βέλη, τραυματίζοντάς τον θανάσιμα.Όταν τον είδαν να πέφτει από το άλογο, έτρεξαν κοντά του και, μόλις κατάλαβαν ποιος ήταν, τον μετέφεραν στα ανάκτορα λίγο πριν ξεψυχήσει.
@Ρωμαϊκή Ιστορία Νικηφόρος Γρηγοράς.VIII.1.γ, εκδόσεις Νέα Σύνορα-Α.Α.ΛΙΒΑΝΗ
#2) Η εμφάνιση της  Ζωής και Θεοδώρας.
Η μεν μεγαλύτερη στην ηλικία ( Ζωή ) ήταν από φυσικού της παχουλή και μάλλον κοντή’ τα μάτια της ήταν μεγάλα και σχιστά, στεφανωμένα με βλοσυρά φρύδια’ η μύτη της κρεμόταν κάπως κυρτή, αλλά όχι υπερβολικά γυριστή, τα μαλλιά της ήταν ξανθά και το δέρμα της άστραφτε από λευκότητα. Τα χρόνια λίγα ίχνη είχαν αφήσει επάνω της’ αν κανείς παρατηρούσε την αρμονία των μελών της χωρίς να ξέρει ποιαν είχε απέναντί του θα την περνούσε για κοριτσάκι : κανένα μέρος του σώματός της δεν είχε ζαρώσει, το δέρμα της ήταν παντού λείο και σφιχτό χωρίς ούτε ίχνος χαλάρωσης. Αντίθετα η Θεοδώρα ήταν πιο ψηλή και πιο αδύνατη’ το πρόσωπό της παραήταν ισχνό και ασύμμετρο προς το υπόλοιπο σώμα της, αλλά ήταν πιο ετοιμόλογη, όπως έχω ήδη πεί, και πιο ευκίνητη. Το βλέμμα της ήταν γλυκό και γενικά αξιαγάπητη, πάντα με το γέλιο στο στόμα και πρόθυμη για κάθε είδους φλυαρία.
@Χρονογραφία Μιχαήλ Ψελλός. Βιβλίο Έκτο,7, εκδόσεις Άγρα
#3) Οι ερωτικές πρακτικές του Ρωμανού για την 50χρονη Ζωή.
Δεν έδειχνε να αντιλαμβάνεται ότι η κόρη του Κωνσταντίνου, με την οποία πλάγιαζε από τότε που κατέλαβε τη βασιλεία, είχε προ πολλού περάσει τη γόνιμη ηλικία και η μήτρα της ήταν πολύ στεγνή για να μπορέσει να συλλάβει (όταν παντρεύτηκε τον Ρωμανό , η Ζωή ήταν 50 χρονών). Η σκέψη του είχε προσκολληθεί σε αυτό που ποθούσε, κι ας ήταν φύσει αδύνατο. Γι’ αυτό και δεν έδινε σημασία στην απουσία της βασικής προϋπόθεσης για την εγκυμοσύνη και, δίνοντας πίστη σε αυτούς που καυχιούνται ότι μπορούν να σβήσουν και να ξανανάψουν τη φύση, προσέφυγε σε αλοιφές και εντριβές και συνιστούσε και στη γυναίκα του να κάνει το ίδιο. Κι εκείνη έκανε κάτι παραπάνω : αφού μυήθηκε σε πλήθος μαγικές πρακτικές, άρχισε να φοράει διάφορες χάντρες , να κρεμάει πάνω της περίαπτα, να δένεται με κόμπους και γενικά να βάζει στο σώμα της χίλιες δυό ανοησίες. Καθώς όμως το προσδοκώμενο δεν φαινόταν πουθενά, έχασε ο βασιλιάς τις ελπίδες του και μαζί έχασε και το ενδιαφέρον του για τη βασίλισσα. Η αλήθεια είναι ότι οι επιθυμίες του είχαν ατονήσει και σωματικά ήταν αρκετά καταβεβλημένος (ήταν πάνω από δέκα χρόνια πιο μεγάλος από τη βασίλισσα).
@Χρονογραφία, Μιχαήλ Ψελλός,Βιβλίο Τρίτο, 5,Ρωμανός Γ’, εκδόσεις Άγρα
#4) Η Άννα Κομνηνή βαφόταν με τριανταφυλλί χρώμα!
'Τα μάτια της, ούτε μικρά μα ούτε και πολύ μεγάλα, πάντα με μια λάμψη χαρωπή, δεν στρεφόταν ανήσυχα δεξιά κι αριστερά σαν σημάδια ταραγμένης και άστατης ψυχής, ούτε όμως προσηλώνονταν υπερβολικά κι αφηρημένα σαν σύμβολα φύσης νωθρής: γοργά και πρόθυμα στρεφόταν οσάκις ήθελε να κοιτάξει κάποιον, συχνότερα όμως κοίταζαν ίσια μπροστά της. Τα φρύδια της σαν τόξο της ίριδος, μύτη ίσια, ελαφρά κυρτωμένη προς το μέρος των χειλιών, εξείχε λίγο και συμμετρικά από το πρόσωπό της, χείλη που σούφρωναν σαν κάλυκας ρόδου, σαν το κόκκινο σπαρτό του ψαλμού. Όλη λευκή σαν έριο, μόνο τα μήλα του προσώπου της έβαφε ένα χρώμα τριανταφυλλί κι αυτό το ρόδισμα της έμεινε ακόμα κι ως τα γηρατειά της. Όλο το πρόσωπο σαν γραμμένο με διαβήτη, τέλειος καλοσχηματισμένος κύκλος, κεφάλι σταθερά στημένο πάνω σε λαιμό ψηλό, ώμοι χωρίς σπασμωδικές κινήσεις, πόδια ευκίνητα και χέρια πιο ευκίνητα ακόμα. Όλα τα μέλη της όμορφα ένα ένα κι αρμονικά ταιριασμένα μεταξύ τους.. Σαν λύρα ήταν το σώμα της ή σαν κιθάρα καλοκουρδισμένη, όργανο τέλειο μιας τέλειας ψυχής.
@George et Demetrios Tornikes, “ Lettres et Discours” , Jean Darrouzes, Paris 1970, σελ. 247 – Αλεξιάς, σελ. 271, εκδ. ΑΓΡΑ
#5) Πως ζούσαν οι μοναχοί; επί Ρωμανού Αργυροπούλου.
Τα εισοδήματα τα μοίραζε στους μοναχούς, οι οποίοι δεν ζούσαν ζωή ασκητή αλλά βίο τρυφηλό, ανέμελο και γεμάτο ανέσεις, χαρίζοντάς τους ολόκληρες εκτάσεις του δημοσίου και μάλιστα  τις πιο πλούσιες και εύφορες. Αλλά ας μη μιλήσω περισσότερο για αυτά.
@Επιτομή Ιστοριών Ιωάννης Ζωναράς.Βιβλίο XVII.12,εκδόσεις Κανάκη
